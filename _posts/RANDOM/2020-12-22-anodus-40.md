---
layout: post
categories:
- News
title: Η ισχύς της αδυναμίας
subtitle: 'Κείμενο-Φωτογραφία: Αχιλλέας Νάσιος'
date: 2020-12-22 23:00:00 +0000
thumb_img_path: "/images/5da39017-3b08-4cdb-ab0e-2620c6c3ac61.jpg"
content_img_path: "/images/5da39017-3b08-4cdb-ab0e-2620c6c3ac61.jpg"
excerpt: Το βλέμμα του με έκανε να αισθανθώ περήφανος που παραδέχτηκα ότι έσφαλλα,
  αλλά η προσμονή του από την άλλη με έπειθε πως απάντηση άλλη από εκείνον δεν θα
  έπαιρνα. Απλά ο χρόνος που είχα τις στιγμές ετούτης της συνεύρεσης, ήταν ο πολυτιμότερος
  που είχα ποτέ. Όταν κατάλαβα ότι δεν είχα πια καιρό για χάσιμο, κατάλαβα ότι είχε
  έρθει η ώρα να θέσω τις κατάλληλες ερωτήσεις και ν΄ απαντήσω φωναχτά.
canonical_url: "/images/5da39017-3b08-4cdb-ab0e-2620c6c3ac61.jpg"

---
Συνέχεια απο:<a href="https://hocusphotus.com/posts/anodus-39/" target="blank"> Η όψη της ελευθερίας</a>

\-Η Ελευθερία δεν έχει σχέση με λόγια. Θα ‘λεγα μάλιστα ότι στην ουσία της είναι καθαρή πράξη.Τι σημαίνει όμως για σένα Ελευθερία;

Οι σκέψεις μου είχαν ήδη ξεχυθεί σαν αστραπή να φωτίσουν τη έννοια αυτή για την οποία συχνά, τουλάχιστο στο παρελθόν, οι άνθρωποι πέθαιναν. Σαν αστραπή ήρθε λοιπόν περήφανα η απάντηση:

\-Να μην είμαι δούλος κανενός.

\-Γίνεται αυτό;

Το ότι διόλου δεν την περίμενα την ερώτηση αυτή, δημιούργησε ένα κόμπο στο λαιμό μου και μ’ έκανε να ξεροκαταπιώ. Σκέφτηκα τη θλιβερή μου εξάρτηση σε όλη τη μέχρι τότε ζωή μου. Σκέφτηκα την αδυναμία μου να ξεφύγω από όσα με κυβερνούσανε τόσο καιρό κρυφά. Αυτή τη φορά απάντησα με σιγουριά:

\-Ο άνθρωπος δεν είναι δυνατό να είναι ποτέ ελεύθερος εφόσον γνωρίζει ότι θα πεθάνει. Κανείς δε μπορεί να ξεφύγει από το φόβο αυτό.

\-Είσαι σίγουρος γι αυτό που λες;

Αυτή η ερώτηση μου έμοιασε με παγίδα. Αναγκάστηκα να ανατρέξω ακόμη πιο βαθιά και να σιγουρευτώ για την αδυναμία μιας απάντησης επάνω σ’ ένα θέμα που δε γνώριζα σε βάθος. Σκέφτηκα διάφορα παραδείγματα ανθρώπων που απέδειξαν ότι δε φοβούνται το θάνατο αν έχουν καθήκον να προστατεύσουν τη ζωή. Άλλοι πάλι, αρμέγουν τη ζωή κάθε στιγμή και με τη γνώση που αποκτούν, γνωρίζουν πότε έρχεται η στιγμή και παραδίδονται ειρηνικά στη συνέχεια.

\-Βιάστηκα. Δεν έχω δίκιο. Όχι.

Το βλέμμα του με έκανε να αισθανθώ περήφανος που παραδέχτηκα ότι έσφαλλα, αλλά η προσμονή του από την άλλη με έπειθε πως απάντηση άλλη από εκείνον δεν θα έπαιρνα. Απλά ο χρόνος που είχα τις στιγμές ετούτης της συνεύρεσης, ήταν ο πολυτιμότερος που είχα ποτέ. Όταν κατάλαβα ότι δεν είχα πια καιρό για χάσιμο, κατάλαβα ότι είχε έρθει η ώρα να θέσω τις κατάλληλες ερωτήσεις και ν΄ απαντήσω φωναχτά.