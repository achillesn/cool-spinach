---
title: Fragments of Iceland
date: 2019-03-27
thumb_img_path: "/images/articel 1.jpg"
content_img_path: "/images/articel 1.jpg"
excerpt: Iceland is a Nordic country between the North Atlantic and the Arctic Ocean.
  It has a population of 325,671 and an area of 103,000 km2 (40,000 sq mi), making
  it the most sparsely populated country in Europe.
layout: post
subtitle: ''
canonical_url: ''

---
Photo by [Anders Jildén](https://unsplash.com/photos/uO4Au3LrCtk)

Ο κόσμος που παρουσιάζεται σε μια φωτογραφία, είναι τελείως διαφορετικός από τον κόσμο από τον οποίον εκείνη προέρχεται. Η ψευδαίσθηση του πραγματικού που απεικονίζεται στις δύο διαστάσεις της όμως, έχει τη δύναμη να ταξιδέψει τον θεατή σ’ έναν κόσμο εντελώς δικό του, ο οποίος, απ’ ότι φαίνεται, δεν αποζητά απαραίτητα τη γνώση της αλήθειας, αλλά, μάλλον την ικανοποίηση μιας άκρατης περιέργειας για τη μορφή του κόσμου. Κι όσο περισσότερο αναγνωρίζουμε ένα ένα τα στοιχεία που αποτελούν τον κόσμο αυτό, τόσο περισσότερο τον θεωρούμε γνωστό.

Αν το καλοσκευτεί κανείς, μοιάζει σα να ‘χουμε βαλθεί ν’ αποδομήσουμε τον κόσμο, τεμαχίζοντάς τον για να τον επαναπροβάλλουμε με τη μορφή εικόνων, τις οποίες χρησιμοποιούμε σαν βοηθήματα για να τον επαναδομήσουμε μ’ έναν τρόπο που να μπορούμε να τον αντιληφθούμε, όπως τον επιθυμούμε.

> Μοιάζει σα να ‘χουμε βαλθεί ν’ αποδομήσουμε τον κόσμο, τεμαχίζοντάς τον για να τον επαναπροβάλλουμε...

Η φωτογραφία φαίνεται ότι μπορεί να μας προσφέρει άπλετη αυτή την ψευδαίσθηση της γνώσης λόγω της, συχνά απερίσκεπτης, εμπιστοσύνης μας την απεικονιστικότητά της. Επειδή στη συνείδησή μας, εξαιτίας του ταυτοποιητικού και ενδεικτικού της χαρακτήρα, η φωτογραφία είναι παρμένη από την πραγματικότητα, θεωρούμε αυτόματα ότι το “αντικείμενο” που μας προτείνει, είναι αληθινό, δίχως βέβαια να έχουμε ιδέα για το πως πραγματικά είναι αυτό. Θεωρούμε ότι γνωρίζουμε πως είναι ο Πύργος του Άϊφελ, δίχως να έχουμε ποτέ πάει στο Παρίσι. Ξέρουμε πως είναι το ηλιοβασίλεμα στην Ανταρκτική, καθώς κι έχουμε δει όλες τις αποχρώσεις που μπορεί να πάρει το Βόρειο Σέλας δίχως να έχουμε καν κουνηθεί από την οθόνη μας. Κι όμως, με τη βοήθεια εικόνων και κειμένων, θεωρούμε ότι τα γνωρίζουμε όλ’ αυτά.

Καλό είναι όμως πάντα να έχουμε υπόψη μας ότι οι εικόνες είναι επιφάνειες. Ό,τι και να σημαίνουν, αν δεν ερευνηθεί με κάποιους τρόπους η ουσία τους, η αντίληψή μας για εκείνες δε μπορεί παρά να είναι επιφανειακή.

Στις αναπτύξεις που πρόκειται ν’ ακολουθήσουν, θα προσπαθήσουμε να ρίξουμε μερικές περισσότερο στοχαστικές ματιές σε φωτογραφικές απεικονίσεις, με στόχο να ξεσκεπάσουμε ορισμένες πτυχές, οι οποίες συχνά παραμένουν απαρατήρητες, προσδοκώντας ότι κάτι τέτοιο θα μπορούσε κάποια στιγμή να επιφέρει την απελευθέρωσή μας από την άγνοια της υποκειμενικότητας. Για να συμβεί όμως αυτό, για ν’ αποκτήσουν οι εικόνες το λόγο που τους αρμόζει, είναι απαραίτητη η καλλιέργεια του δικού μας λόγου. Δίχως εμάς, δεν είναι παρά άψυχα αντικείμενα. Απεικονίζουν καταστάσεις πραγμάτων. Ο φωτογράφος τους χάρισε την παγωμένη τους αθανασία. Ο θεατής, καλείται να τις επαναφέρει στη ζωή.