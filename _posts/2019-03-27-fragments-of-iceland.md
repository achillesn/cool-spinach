---
title: Επαναφέροντας τη ζωή στη ζωή
date: 2019-10-30 23:00:00 +0000
thumb_img_path: "/images/articel 1.jpg"
content_img_path: "/images/articel 1.jpg"
excerpt: Για ν’ αποκτήσουν οι εικόνες το λόγο που τους αρμόζει, είναι απαραίτητη η
  καλλιέργεια του δικού μας λόγου. Δίχως εμάς, δεν είναι παρά άψυχα αντικείμενα. Απεικονίζουν
  καταστάσεις πραγμάτων. Ο φωτογράφος τους χάρισε την παγωμένη τους αθανασία. Ο θεατής,
  καλείται να τις επαναφέρει στη ζωή.
layout: post
subtitle: ''
canonical_url: ''

---
Photo and text by [Achilles Nasios](https://anikon.org/)

Ο κόσμος που παρουσιάζεται σε μια φωτογραφία, είναι τελείως διαφορετικός από τον κόσμο από τον οποίον εκείνη προέρχεται. Η ψευδαίσθηση του πραγματικού που απεικονίζεται στις δύο διαστάσεις της όμως, έχει τη δύναμη να μας ταξιδεύει σ’ έναν "τρίτο", εντελώς δικό μας κόσμο, τον οποίο μάλιστα πολύ συχνά θεωρούμε πραγματικό.

Αν το καλοσκεφτεί κανείς, σταδιακά, μετά την ανακάλυψη της φωτογραφίας, μοιάζει σα να ‘χουμε βαλθεί ν’ αποδομήσουμε τον κόσμο, τεμαχίζοντάς τον για να τον επαναπροβάλλουμε με τη μορφή εικόνων, τις οποίες χρησιμοποιούμε σαν βοηθήματα επαναδόμησής του, μ’ έναν τρόπο που να μπορούμε να τον αντιληφθούμε όπως τον επιθυμούμε.

> Μοιάζει σα να ‘χουμε βαλθεί ν’ αποδομήσουμε τον κόσμο, τεμαχίζοντάς τον για να τον επαναπροβάλλουμε με τη μορφή εικόνων

Η φωτογραφία φαίνεται ότι μπορεί να μας προσφέρει άπλετα την ψευδαίσθηση αυτής της γνώσης λόγω της, συχνά απερίσκεπτης, εμπιστοσύνης μας στην απεικονιστικότητά της. Επειδή για τη συνείδησή μας, εξαιτίας του δεικτικού της χαρακτήρα, κάθε φωτογραφία προέρχεται από την ορατή πραγματικότητα, αποδεχόμαστε αυτόματα ότι τα απεικονιζόμενα  προτείνουν την αλήθεια. Θεωρούμε ότι γνωρίζουμε πως είναι ο Πύργος του Άϊφελ, δίχως να έχουμε ποτέ πάει στο Παρίσι. Ξέρουμε πως είναι το ηλιοβασίλεμα στην Ανταρκτική, καθώς κι έχουμε δει όλες τις αποχρώσεις που μπορεί να πάρει το Βόρειο Σέλας δίχως να έχουμε καν κουνηθεί από την οθόνη μας. Κι όμως, με τη βοήθεια εικόνων και κειμένων, θεωρούμε ότι τα γνωρίζουμε όλ’ αυτά. Καλό είναι όμως να έχουμε υπόψη μας ότι οι εικόνες είναι επιφάνειες. Αν δεν ερευνηθεί η ουσία τους σε βάθος, η αντίληψή μας για τις απεικονίσεις τους δε μπορεί παρά να παραμείνει επιφανειακή.

Στις αναπτύξεις που πρόκειται ν’ ακολουθήσουν, θα προσπαθήσουμε να εξιχνιάσουμε κάποια απόκρυφα, κυρίως τυχαίων απεικονίσεων, με στόχο να ξεσκεπάσουμε ορισμένες πτυχές, οι οποίες συχνά παραμένουν απροσδιόριστες, με την προσδοκία ότι κάτι τέτοιο θα μπορούσε κάποια στιγμή να επιφέρει μιαν απελευθέρωση από την άκρατη υποκειμενικότητα. Για να συμβεί όμως αυτό, για ν’ αποκτήσουν οι εικόνες το λόγο που τους αρμόζει, είναι απαραίτητη η καλλιέργεια του δικού μας λόγου. Δίχως εμάς, οι εικόνες δεν είναι παρά άψυχα αντικείμενα. Απεικονίζουν καταστάσεις πραγμάτων. Ο φωτογράφος τους χάρισε την παγωμένη τους αθανασία. Ο θεατής, καλείται να τις επαναφέρει στη ζωή.