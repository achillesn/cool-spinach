---
layout: post
categories:
- News
title: 'Το Μάτι του Κύκλωπα #8'
subtitle: Μεταμορφώνοντας την πραγματικότητα
date: 2020-01-19 23:00:00 +0000
thumb_img_path: "/images/01_MG_4919.jpg"
content_img_path: "/images/01_MG_4919.jpg"
excerpt: "...Τον θυμόμουν που παλιά, πάντα μιλούσε για τη μαγεία. Μήπως όμως για να
  επιτευχθεί η μαγεία χρειάζονται οι ακριβείς υπολογισμοί της γνώσης; Ακούγοντας τα
  λόγια του, καταλάβαινα ότι κάπου βασίζονταν για να μπορεί να τα εκλογικεύει όλα
  αυτά..."
canonical_url: "/images/01_MG_4919.jpg"

---
Photo and text by <a href="https://anikon.org/" target="blank">Achilles Nasios</a>

Ποτέ δεν περίμενα ότι ο Κύκλωπας θα λειτουργούσε τόσο εγκεφαλικά. Τον θυμόμουν που παλιά, πάντα μιλούσε για τη μαγεία. Μήπως όμως για να επιτευχθεί η μαγεία χρειάζονται οι ακριβείς υπολογισμοί της γνώσης; Ακούγοντας τα λόγια του καταλάβαινα ότι κάπου βασίζονταν για να μπορεί να τα εκλογικεύει όλα αυτά. Ήξερε ακριβώς τι έβλεπε. Σα να αφήνονταν στο βλέμμα να τον παρασύρει παντού. Μπροστά και πίσω απ’ την εικόνα.

\- Τα ρητορικά σχήματα που παρουσιάζονται στη φωτογραφία αυτή, είναι αρκετά ισχυρά. Η αντιπαράθεση των χεριών του ενήλικα και του μωρού, δημιουργεί έναν αυτόματο συνειρμό που βασίζεται σε μια σειρά αντιθέσεων, όπως: Ενήλικας-ανήλικος. Πατέρας-παιδί. Βέβαια η νεκροκεφαλή που είναι σχεδιασμένη επάνω στο χέρι του ενήλικα, εύκολα αναγνωρίζεται σαν το σύμβολο του θανάτου και παίρνει τη θέση του πρωταγωνιστή λειτουργώντας καθοριστικά για την ολοκλήρωση του συμβολισμού. Αυτήν, της αντιπαράθεσης της ζωής και του θανάτου. Αυτά φαίνεται να δηλώνει ο φωτογράφος με τη κοφτή του ματιά σε μια λεπτομέρεια μιας κατάστασης πραγμάτων.

Βέβαια, αν και το θέμα είναι αναμφισβήτητα συμβολικό, το χρώμα, τοποθετεί τη φωτογραφία αυτή σ’ εναν κόσμο όμοιο με αυτόν που γνωρίζουμε. Το αν αυτή η λήψη είναι σκηνοθετημένη ή όχι δε μπορεί να καθοριστεί με ακρίβεια. Μπορούμε όμως να δούμε ότι προέρχεται από μια στοχευμένη παρατήρηση του φωτογράφου, ο οποίος επιλέγει να συγκεντρώσει όλη την προσοχή του σε μια λεπτομέρεια. Ο φωτισμός δεν φαίνεται επιτηδευμένος. Τίποτα δε μαρτυρά κάποια ιδιαίτερη σκηνοθεσία. Μάλλον περισσότερο έχουμε να κάνουμε με μια, κάπως βιαστική, συγκεκριμένη ματιά, δίχως ιδιαίτερη επιτήδευση, παρά την επιλογή του φακού και των ρυθμίσεων του διαφράγματος και της ταχύτητας. Μια στιγμιαία επιλογή που εστίασε σ’ έναν συμβολισμό, δίχως απαραίτητα να ενδιαφέρεται για μια ιδιαίτερη αισθητική. Ο φωτογράφος, δίνοντάς μας την παράσταση αυτή έγχρωμα, δηλώνει ότι ενδιαφέρεται περισσότερο για το “τώρα” που βίωσε εμπλεκόμενος σε μιαν εξαιρετική συγκυρία. Αυτή είναι και η κρυφή δήλωσή του: ότι θα ήθελε να διατηρήσει τη στιγμιοτυπική χροιά της κατάστασης αυτής. Το γεγονός ότι βρέθηκε σε θέση να καταγράψει τη στιγμιαία του παρατήρηση, φαίνεται ότι διασκελίζει τη δύναμη του ίδιου του συμβολισμού, ο οποίος έτσι κι αλλιώς υπερτερούσε. Ο φωτογράφος όμως, δείχνει ότι απλά περιγράφει αυτό που βίωσε.

Είχε δίκιο. Η φωτογραφία αυτή ήταν απόλυτα στιγμιοτυπική. Ήταν και πάλι σα να είχε δει μέσα από τη ματιά μου, τη δράση μου. Αυτή όμως την εικόνα είχα θεωρήσει καλό να την επεξεργαστώ...