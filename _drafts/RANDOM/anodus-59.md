---
layout: post
categories: []
title: anodus 59
subtitle: 'Κείμενο-Φωτογραφία: Αχιλλέας Νάσιος'
date: 2021-05-04 22:00:00 +0000
thumb_img_path: "/images/3943c493-acff-4968-83a6-c92b219515db.jpg"
content_img_path: "/images/3943c493-acff-4968-83a6-c92b219515db.jpg"
excerpt: Η σημασία της κάθε λέξης είναι συνήθως μια, αλλά για κάποιον που την εκφέρει
  χωρίς να γνωρίζει τη σημασία της ή για κάποιον που την ακούει χωρίς να γνωρίζει
  τι ακριβώς σημαίνει, τότε η σημασία παραλλάσσεται, ανάλογα με την αντιληπτική ικανότητα
  του κάθε υποκειμένου.
canonical_url: "/images/3943c493-acff-4968-83a6-c92b219515db.jpg"

---
\-Δηλαδή όσο πιο πολλές λέξεις ξέρει κανείς, τόσο μεγαλύτερη η αλήθεια που μπορεί να εκφράσει;

\-Δεν έχει να κάνει με την ποσότητα των λέξεων, μα με την κατανόηση του νοήματός τους. Απ’ ότι φαίνεται, για να εκφράσει κανείς την αλήθεια αρκούν μονάχα λίγες λέξεις. Αρκεί να είναι οι κατάλληλες. Γι αυτό το λόγο ένας αρχαίος Έλληνας σοφός έλεγε ότι όλοι μπορούν να μιλούν, αλλά λίγοι μπορούν να λέγουν.

\-Μα τι εννοείς; Για ποιο νόημα, για ποιες λέξεις μιλάς;

Με κοίταξε ερευνητικά για λίγο. Σα να μην ήθελε να πιστέψει ότι αντιληπτικά δεν ήμουν παρά μόνο παιδί. Δεν έδειξε κανένα απολύτως ίχνος σύγχισης. Ανασυντάχθηκε και άρχισε να λέει:

\-Έχεις δίκιο. Υπάρχουν διάφοροι τύποι λέξεων και μπορούν να χρησιμοποιούνται με διάφορους τρόπους και για διαφορετικούς λόγους. Κάθε λέξη όμως, έχει να εκφράσει μια συγκεκριμένη έννοια. Έχει μια σημασία που βρίσκεται κρυμμένη βαθιά μέσα στις ρίζες της και την χαρακτηρίζει. Ακόμα κι ο ήχος της έχει σχέση με την ενέργεια που τη διαμορφώνει και πολύ συχνά βλέπουμε μέσα του ένα σημαντικό μέρος της έννοιας που χρειάζεται να επικοινωνηθεί.

Μου άρεσε αυτή η ιδέα. Με τις διευκρινήσεις του ήταν σα να με έβαλε σε μια ροή σκέψης. Τώρα μπορούσα ν’ ακολουθώ δίχως να βασανίζομαι από τα απανωτά μου “γιατί”.

\-Κάθε λέξη είναι απαύγασμα ενός ήχου. Ενός συνδιασμού φωνηέντων και συμφώνων που δημιουργούν συγκεκριμένες ηχητικές εικόνες που έχουν σημασία. Η σημασία της κάθε λέξης είναι συνήθως μια, αλλά για κάποιον που την εκφέρει χωρίς να γνωρίζει τη σημασία της ή για κάποιον που την ακούει χωρίς να γνωρίζει τι ακριβώς σημαίνει, τότε η σημασία παραλλάσσεται, ανάλογα με την αντιληπτική ικανότητα του κάθε υποκειμένου. Γι αυτό μιλάμε για παράδειγμα για πολλές αλήθειες, ενώ η αλήθεια είναι μια και μοναδική. Το αντικείμενο το οποίο εκφράζει η λέξη “αλήθεια” έχει καθαρά πνευματική υπόσταση και δηλώνει αυτό που ισχύει επειδή εκπροσωπεί κάτι που δεν ξεχνιέται. Ισχύει το ίδιο για όλους, χωρίς όμως να μπορούν απαραίτητα όλοι να την αντιληφθούν. Αν όμως όλοι έκριναν με βάση το ένα και μοναδικό νόημα της λέξης, τότε πολλά στον κόσμο ετούτο δεν θα ήταν τα ίδια. Σε μια τέτοια περίπτωση, μάλλον ο κόσμος μας θα ήταν διαφορετικός. Για την ώρα όμως, ας αρκεστούμε στη δική μας δυνατότητα να συνειδητοποιήσουμε το νόημα των λέξεων ώστε να εννοούμε αυτό που λέμε.