---
layout: post
categories: []
title: 'to mati tou kyklopa #7'
subtitle: ''
date: 2020-01-12 23:00:00 +0000
thumb_img_path: ''
content_img_path: ''
excerpt: ''
canonical_url: ''

---
...Άφησα τη μνήμη μου να με πάει εκεί κι έχοντας καθαρή την εικόνα της δράσης που είχε σαν αποτέλεσμα την εικόνα, απάντησα με άνεση:

\- Μελετούσα τις δυνατότητες της φωτογραφικής μηχανής. Το ουσιαστικό, για μένα, δεν είχε να κάνει με τις εντύπωσεις του θεατή. Μ’ ενδιέφερε απλά να δω πως όλα αλλάζουν σαν φυλακίζεται η κίνηση του ματιού. Για να το πετύχω αυτό, έπρεπε να βρω τον κατάλληλο τρόπο. Όταν τα κατάφερα, τότε ο κόσμος μεταμορφώθηκε σ’ ένα άλλο κόσμο. Η έρευνά μου τον μεταμόρφωσε. 

\- Μάλλον τότε η δική σου τάση ήταν περισσότερο εξπρεσσιονιστική, αν δώσουμε σημασία στη διαδικασία. Η εικόνα όμως, σαν αποτέλεσμα, για τον θεατή, είναι ιμπρεσσιονιστική. Δεν δείχνει τον ίδιο τον κόσμο, αλλά μιαν εντύπωση του κόσμου. Φυσικά, ένας γνώστης του φωτογραφικού κώδικα, μπορεί εύκολα ν’ αναγνωρισει την τεχνική και με τον τρόπο αυτό θα μπορούσε ίσως να βουτήξει ακόμη πιο βαθιά στο στοχασμό, μπαίνοντας στη θέση του φωτογράφου που δρα. Αν είναι ειλικρινής, μπορεί και να αναγνωρίσει την αγωνία του. Για κάποιον όμως που δεν γνωρίζει τον φωτογραφικό κώδικα, όλα φαίνονται μαγικά. Το ερμητικό κομάτι της τεχνολογίας, δημιουργεί και πάλι μαγεία, φέρνοντας στο φως ανείδωτα πράγματα, μα τόσο γνωστά, σαν αρχέτυπα, που δίχως καν να το γνωρίζουμε, κατέχουμε βαθιά το νόημά τους. Σε κάθε περίπτωση, για να ρίξουμε μια αντικειμενική ματιά στις φωτογραφικές εικόνες, είμαστε υποχρεωμένοι πρώτα να τις παραδεχτούμε σαν συμπιέσεις του χωροχρόνου και του φωτός. Αυτή η δισδιάστατη απεικόνιση, όσα κι αν δείχνει, όσα κι αν κρύβει, μιλάει στα σίγουρα στη νόηση με την ταχύτητα του φωτός, μιας κι απ’ το φως είναι γραμμένη. Εδώ το χρονοφώς μιλάει στην αίσθησή μας, ενώ ταυτόχρονα μας παραδίδεται και σαν ολοκληρωμένη πρόθεση του δημιουργού του κόσμου που απεικονίζεται. Για κάποιο λόγο έχει καμωθεί. Μάλλον θα ήταν αδύνατο να δούμε αντικειμενικά μιαν εικόνα, αν δεν δώσουμε σημασία σ’ αυτή την πρόθεση. Μια πρόθεση, βέβαια, που μόνο ο ίδιος ο φωτογράφος μπορεί να γνωρίζει πραγματικά, ή ίσως και όχι, αλλά παρ’ όλ’ αυτά μας αποκαλύπτεται ανοιχτά, όσο εύκολα ή δύσκολα κι αν είναι αυτή αναγνωρίσιμη. Αρκεί να ξέρουμε να βλέπουμε ή μάλλον, καλύτερα, ν’ ακούμε τις εικόνες. Όχι τον εαυτό μας.